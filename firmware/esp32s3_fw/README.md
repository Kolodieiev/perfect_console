Pixeler — це фреймворк, що є наступником Meowui. Його метою є пришвидшення та полегшення розробки прошивок з графічним інтерфейсом для мікроконтролерів ESP32/S3/P4.
Основна відмінність від попередника полягає у способі малювання зображення на дисплей. По-перше, замість графічної бібліотеки TFT_eSPI використовується дещо кастомізована Arduino_GFX, що значно розширює підтримку різних шин та дисплеїв, а також надає можливість використання більшої кількості стандартних шрифтів. По-друге, більше не підтримується часткове оновлення зображення. Тобто тепер зображення може бути виведене тільки повністю через буфер кадру або з допомогою подвійної буферизації. Це дозволяє використовувати однаково увесь функціонал без обмежень на усіх підтримуваних мікроконтролерах та дисплеях, проте додає обмеження на максимальний розмір дисплею для ESP32, яка не має додаткової PSRAM. Окрім способу малювання, також буде оновлюватися та оптимізуватися інший функціонал, що з часом призведе до більшої кількості відмінностей. 
Не зважаючи на це, основний сенс фреймворку, та робота з ним не надто відрізняється від Meowui для звичайного користувача.
[Документація Meowui](https://kolodieiev.github.io/meowui/)


Прошивка збирається плагіном [Pioarduino](https://github.com/pioarduino) та не може бути зібрана з допомогою Platformio. Щоб зібрати прошивку для власної плати, видаліть/відредагуйте приклади контекстів та налаштуйте параметри в заголовкових файлах в каталозі ```include```.

##### Інструкція з прошивки ESP32S3

* Перш ніж розпочинати прошивку ESP32S3, необхідно спершу прошити CH32V006E8R6. Без цього пункту нічого не вийде.
* Коли CH32 прошито, потрібно обов'язково підключити акумулятор та понижуючий DC-DC перетворювач на свої місця. Звіряйтесь зі схемою куди, що і якою сторною підключаєте, аби не пошкодити плату чи компоненти на ній.
* Коли акумулятор підключено, на контактах 4v2 та GND(поряд з 4v2) роз'єму PWR_OUT повинна бути напруга акумулятора. Якщо напруга відсутня, а на акумуляторі встановлено плату захисту, спробуйте підключити короткочасно плату консолі до зарядного пристрою. Після цього плата захисту повинна розблокуватися, а на вищезгаданих контактах з'явиться напруга.
Якщо цього не відбулося, знайдіть та приберіть КЗ на платі консолі та переконайтеся в якості пайки.
* Якщо напруга акумулятора наявна на платі консолі, натисніть та міцно утримуйте протягом 4 сек кнопку, яка підключена до контактів PWR_Btn, або замкніть на 4 сек ці контакти металевим пінцетом. 
* Заміряйте напругу на контактах 4V2 та нижньому GND, вона не повинна зникнути. А на контактах 3v3 та верхньому GND має з'явитися напруга 3.3В з DC-DC перетворювача.
Якщо напруга акумулятора зникла, шукайте КЗ на платі. Якщо напруга з DC-DC перетворювача не з'явилася, заміряйте напругу на затворі одного з транзисторів Q5/Q6 відносно нижнього GND на роз'ємі PWR_OUT. Там повинна бути напруга акумулятора. Якщо напруга відсутня, шукайте проблему в якості пайки CH32 або по шляху доріжки від транзистора до CH32. Краще всього для цього використовувати файли проєкту плати для Kicad.
* Якщо відповідні напруги наявні на контактах PWR_OUT. Підключіть плату консолі до ПК. Якщо драйвери встановлено коректно, у списку пристроїв повинен з'явитися USB JTAG/serial debug unit. Якщо пристрій автоматично підключається і відключається, натисніть кнопку Boot на платі консолі і не відпускаючи її короткочасно натисніть Reset на платі. Після цього можна відпустити Boot. Пристрій USB JTAG/serial debug unit повинен перестати автоматично перепідключатися.
* Відкрийте VS Code, встановіть до нього плагін Pioarduino. Зверніть увагу, плагін повинен називатися саме Pioarduino, а не Platformio. Другий плагін необхідно видалити, якщо його було встановлено раніше.
* Відкрийте папку проєкта таким чином, щоб цей файл README знаходився на найвищому рівні в списку проєкта. У Windows можна клікнути на порожнє місце поряд з цим файлом у файловому менеджері, та обрати пункт відкрити в VS Code. 
* Зберіть прошивку та завантажте її на МК через інтерфейс або кнопки на панелі навігації плагіна. Більш детальну інструкцію зі збірки проєкта можна знайти в мережі, якщо виникнуть додаткові питання.
* Якщо все пройшло успішно, можна підключати модулі дисплея, звукової карти тощо.
  
